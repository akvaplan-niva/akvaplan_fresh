# Miljøpolitikk

Akvaplan-niva er en forsknings- og rådgivningsorganisasjon som er dedikert til å
beskytte miljøet og arbeide for å etablere metoder og strategier for bærekraftig
bruk av ressurser. Vi jobber både eksternt, med våre kunder og
samarbeidspartnere, og internt, gjennom våre prosedyrer og strategier, for
kontinuerlig å ivareta hensyn til miljø i vårt arbeid.

Akvaplan-nivas tjenester og produkter skal så langt som mulig bidra til positiv
miljøeffekt og bærekraftig utvikling for industri og samfunn. Akvaplan-niva skal
arbeide systematisk og kontinuerlig for å redusere sitt eget miljøavtrykk og
skal påvirke samarbeidspartnere, kunder og leverandører til å gjøre det samme.

Alle vesentlige miljøaspekter knyttet til våre strategiske mål tas i betraktning
og mulige tiltak innarbeides i årlige handlingsplaner. Vi setter mål for å
håndtere selskapets miljøpåvirkning i samsvar med nasjonale og internasjonale
anbefalinger og direktiver. Akvaplan-niva skal alltid operere innenfor rammen av
gjeldende miljølovgivning.

Alle ansatte er forpliktet til å følge denne miljøpolitikken og til å bidra
positivt til oppnåelse av de fastsatte miljømålene. Vi er forpliktet til å
redusere vår påvirkning på miljøet, og har derfor satt følgende miljømål:

## Avfall

Vi vil redusere avfallsproduksjonen ved å oppmuntre til en papirløs arbeidsplass
og sortere avfall på våre kontorer, laboratorier, lager og forskningsstasjon for
hensiktsmessig behandling og resirkulering. Vi har spesifikke retningslinjer og
prosedyrer for behandling av spesialavfall fra vår virksomhet.

## Transport og reiser

Vi skal motta leveranser på en slik måte at det gir lavest mulig utslipp og
gjøre våre egne transportoppdrag så utslippsvennlige som mulig. Vi vil vurdere
nødvendigheten av reiser og når de må gjennomføres vil vi velge blant de mest
utslippsvennlige alternativene. Vi oppfordrer våre ansatte til å bruke
kollektivtransport, sykle eller gå til jobb. Ved kjøp av nye biler vil
drivstofforbruket bli undersøkt og vi skal vurdere miljøvennlige alternativer.
Dette gjelder også valg av dekk for å redusere nedbryting av asfalt og
produksjon av gummipartikler.

## Innkjøp

Vi vil så langt det er mulig gjennomføre innkjøp på en slik måte at det gir
minst mulig avfall. Vi skal også vurdere produkters livssyklus som en del av
kjøpet og oppfordre til gjenbruk eller resirkulering der det er aktuelt.

## Prosjektledelse

Vi skal styre prosjekter slik at de har minst mulig innvirkning på miljøet.
Dette gjelder for eksempel bruk av digitale møteplasser i stedet for fysiske
reiser, planlegging av transport og feltarbeid for å redusere utslipp og
minimere innkjøp, frakt og forbruk av materialer.

## Energiforbruk

I den grad det er mulig skal vi redusere energi- og vannforbruket til vår
infrastruktur og øvrig virksomhet.

## Kommunikasjon

Vår kommunikasjon vil i hovedsak foregå digitalt og vi vil bruke videokonferanse
til møtevirksomhet der det er mulig og hensiktsmessig.

Oppdatert: 16.11.2023
